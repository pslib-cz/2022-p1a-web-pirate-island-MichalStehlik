# Zadání "Pirátská zátoka"

## Zadání

(cca 45 min)

Vytvořte strukturu HTML souborů členěnou do složek podle textu v tomto zadání tak, aby z cesty k souboru bylo patrné, kde se daná lokace nachází. Vytvořené stránky mají sloužit jako demoverze hry s pirátskou tématikou.

Všechny lokace jsou tvořené **validním HTML5** dokumentem. Všechny odkazy by měly být **relativní**.
Stránky, které se jmenují stejně jako místo, kde se nacházejí, jsou reprezentovány souborem index.html v příslušné složce.

V následujícím textu je vždy napsáno, kde se daná lokace nachází, jak se jmenuje, jaký je na ní napsaný text a jestli je na ní nějaký obrázek. Obrázek najděte na internetu. Názvy lokací, kam lze jít, linkujte přímo do textu - tak, aby hra byla funkční.

## Příklad struktury souborů

* SomeArea
    * somearea.html
    * someplace.html
* WeirdArea
    * weird.html
* images
    * picture.jpg

## Začátek hry

*V kořenové složce*

Po tři roky byla Santa Clara postrachem Karibského moře. Po tři roky si před její posádkou nemohla být v bezpečí žádná obchodní loď pod jakoukoli vlajkou. Po tři roky unikala všem svým pronásledovatelům. Až se ocitla na dostřel královské fregaty Bellerofontés. 

Osamělého námořníka – tebe – vyvrhlo moře na neznámém ostrově. Pryč jsou dny strávené se svými pirátskými kumpány. Svou novou cestu začínáš na pláži.

* Pláž

## Pláž

*Pláž*

Karibská pláž, kokosové palmy, žhnoucí slunce. O kus dál na břehu je vidět vrak nějaké větší lodě. Na útesu nad pláží jsou vidět pozůstatky bílých zdí. Vypadá to jako stará opuštěná pevnost.

* Vrak
* Pevnost

## Vrak

*Pláž*

To je Santa Clara. A moc nevypadá, že by ještě někdy brázdila širá moře. Britské námořnictvo odvedlo zatraceně dobrou práci, je zázrak, že jsi přežil alespoň ty. Odsud se dá jen vrátit zpátky na pláž.

**Sem vložte vhodný obrázek, který najdete na internetu a nahrajete do složky /images. (shipwreck)**

* Pláž

## Pevnost

*Pevnost*

Nemůžeš věřit svému štěstí. Starou španělskou pevnost obývají nějací lidé. Vypadá to, že si ji jako svou základnu zvolila pirátská flotila kapitána Černovouse. V pevnosti je tržiště, putyka a citadela. Lze se také vrátit do útulného bezpečí pláže.

* Tržiště
* Putyka
* Citadela

## Tržiště

*Pevnost*

Takové barvité místo. Takoví milí lidé. Dají se tu nakoupit zbraně, dřevěné nohy a mluvící papoušci. Vede odsud cesta jen zpátky ke vstupu do pevnosti.

* Pevnost

## Putyka

*Pevnost*

Už z dálky jsou slyšet zvuky hospodské rvačky. Dvě skupiny pirátu se perou vším možným. Vzduchem létají židle, stoly, občas se zablýskne nůž nebo šavle. Klasická atmosféra v přístavní putyce.

Ta rána ani nebyla určená pro tebe. Prostě jsi se do ní připletl. To ale nemění nic na tom, že kule z muškety vystřelené nějakým příliš horlivým pirátem proletěla tvým srdcem. Tvá cesta zde končí.

## Citadela

*Citadela (je uvnitř pevnosti)*

Do pevnostní citadely lze vystoupat po notně poničených schodech. Lze se odtud vrátit zpět ke vstupu do pevnosti nebo vstoupit do sálu.

* Pevnost
* Sál

## Sál

*Citadela uvnitř pevnosti*

Tady kdysi přebýval kapitán pevnosti. Dalo by se čekat, že zde budou komnaty aktuálního pána ostrova, ale místo je v dezolátním stavu. Je odsud možné se vrátit ke vstupu do citadely, nebo využít lanovou dráhu k rychlé cestě k vraku na pláži.

* Citadela
* Vrak
